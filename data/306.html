<div id="nazev">Když na kříži pněl Spasitel</div>
<div id="info">Tx: Hlohovský 1622 &mdash; N~: Šteyer 1683</div>
<div class="sloka" id="sloka_1">1. Když na kříži pněl Spasitel a pod křížem pláč věrných zněl, on ve své velké žalosti k nám pravil slova milosti, všem k útěše a radosti.</div>
<div class="sloka" id="sloka_2">2. Když viděl zástup nepřátel, jak rouhavě se ukláněl, rty jeho prosbu šeptají: Co činí, Otče, neznají, jim odpusť hřích, jejž páchají.</div>
<div class="sloka" id="sloka_3">3. Když lotr vpravo visící jej prosil s myslí kající, by v ráji byl ho pamětliv, dí Pán, k němu se nachýliv: Dnes budeš se mnou v ráji živ!</div>
<div class="sloka" id="sloka_4">4. Když matku viděl pod křížem, jak trpí muka v srdci svém, Ó matko &mdash; praví vlídně Pán &mdash; buď místo mě ti synem Jan, on k službě tvé je povolán.</div>
<div class="sloka" id="sloka_5">5. Když údy krve zbaveny a žhavé žízně plameny mu vzplály v ústech přesvatých, Pán Žízním! volá v strastech svých, však v odpověď zní katů smích.</div>
<div class="sloka" id="sloka_6">6. Když hlava, nohy, ramena jsou krutou trýzní sevřena, Pán opuštěnost pocítil a mocně zvolal ze všech sil: Proč, Bože, jsi mě opustil?</div>
<div class="sloka" id="sloka_7">7. Když blížila se chvíle ta, v níž Pán odcházel ze světa, za naše hříchy splatil trest a zvěstoval nám blahou zvěst svým slovem Dokonáno jest!</div>
<div class="sloka" id="sloka_8">8. Když bije třetí hodina, Pán všechny síly napíná a k nebi volá: Otče můj, v tvou náruč vrací se Syn tvůj! A dokonal tak život svůj.</div>
<div class="sloka" id="sloka_9">9. Ó Pane, o to jediné tě úpěnlivě prosíme: I nám rač hříchy prominout, a když se skončí naše pouť, nás do náruče přivinout.</div>
