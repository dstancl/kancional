<div id="nazev">Dokonáno jest</div>
<div id="info">Tx: J. Drbohlav 1841 &mdash; N~: J. Schütz (Kniha chorální 1847)</div>
<div class="sloka" id="sloka_1">1. Dokonáno jest, smrt plesá, Kristu svatá hlava klesá, ducha Otci odevzdal; skončena je cesta kříže, duch se vznáší k nebi blíže. Pán svou oběť dokonal.</div>
<div class="sloka" id="sloka_2">2. Žasni, Golgoto, Pán zmírá, bolest duše věrné svírá v této hrozné hodině. Nejkrásnější hvězda zhasla, před níž se moc pekla třásla, zhasla na tvé výšině.</div>
<div class="sloka" id="sloka_3">3. Vzorem jasným byl všech ctností, pravdu kázal s horlivostí, těšil v každé obtíži; bídným spěchal ku pomoci, žehnal, zval vše k svému Otci, za to skonal na kříži.</div>
<div class="sloka" id="sloka_4">4. V oběť duši svou mu dejte, na kříž oči pozvedejte, Beránek tam Boží pní! Vás on v srdci věrně choval, pro vás život obětoval, krůpěj krve poslední.</div>
<div class="sloka" id="sloka_5">5. Sama příroda též lkala, hořem pukla tvrdá skála, slunce zastřelo se tmou. V základech se země chvěla, z hrobů vstala mrtvých těla, všecko vzdalo úctu svou.</div>
<div class="sloka" id="sloka_6">6. Z kříže složili v hrob nový učedníci Ježíšovi tělo Páně zmučené. Pokoj svatý kolem dýše, po bojích tu dřímá tiše srdce láskou zraněné.</div>
<div class="sloka" id="sloka_7">7. Odpočívej zde již sobě po té strastiplné době, umučený Ježíši! Dosti duše tvá i tělo muk a žalů vytrpělo, Beránku náš nejtišší!</div>
<div class="sloka" id="sloka_8">8. Třetího až dne hrob tmavý vzplane bleskem božké slávy, skončen bude lidstva žal. Duše plesá vykoupená: Vláda smrti přemožená, Pán své dílo dokonal!</div>
