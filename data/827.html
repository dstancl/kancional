<div id="nazev">Vyvolil si apoštoly</div>
<div id="info">Tx: J. Pavelka 1907 &mdash; N: Zd. Pololáník 1967</div>
<div class="sloka" id="sloka_1"><div class="kdy">Vstup</div>1. Vyvolil si apoštoly z lidských synů Boží Syn v díle spásy k slavné roli: pomáhat svět zbavit vin. I nás voláš, Jezu Kriste, abychom ti věrně, čistě životem svým sloužili, s tebou jít se snažili.</div>
<div class="sloka" id="sloka_2"><div class="kdy">Před evangeliem</div>2. Slovo Boží uslyšeli, símě pravdy odvěké; s horlivostí pak je seli v lány světa daleké. I nám v jasném Božím hlase světlo pravdy rozžíhá se; chcem je v sobě uchovat a dál světu zvěstovat.</div>
<div class="sloka" id="sloka_3"><div class="kdy">Obětní průvod</div>3. Co jste byli, čím jste žili, dílo své i domovy pro Krista jste opustili, k jeho službě hotoví. Stonásob vám všechno vrátil nekonečnou mzdou, jíž splatil dělníkům své vinice k slávě Boží Trojice.</div>
<div class="sloka" id="sloka_4"><div class="kdy">Přijímání</div>4. Radosti svých apoštolů, Beránku a Králi náš, nám teď z obětního stolu náruč lásky otvíráš. Z našich duší sejmi viny, z našich srdcí zaplaš stíny, než nám krásu tváře své zjevíš v záři nebeské.</div>
<div class="sloka" id="sloka_5"><div class="kdy">Přijímání</div>5. Jak se tehdy srdce chvělo v apoštolech úžasem, když jim Pán dal svoje tělo před smrtelným zápasem. I nás nyní ve svátosti tělem svým a krví hostí, celý se nám věnuje, s námi v nás se raduje.</div>
<div class="sloka" id="sloka_6"><div class="kdy">Závěr</div>6. Proste za nás Mistra svého, učitele našich cest, ať se svatou vůlí jeho vždy a rádi dáme vést; ať v nás nikdy nezhasíná světlo pravdy Boha Syna, jenž nás volá za Otcem s Duchem, víry původcem.</div>
