<div class="nazev">Co již dávní proroci</div>
<div id="info">Tx: Písně 1522 &mdash; N: Franus 1505 (~ Šteyer 1683)</div>
<div class="sloka" id="sloka_1">1. Co již dávní proroci lidem zvěstovali, Duchem Svatým pohnutí viděti si přáli, Krista Pána vtělení v život Panny čisté, toho jsme se dočkali v tomto čase jistě.</div>
<div class="sloka" id="sloka_2">2. I na nebi andělům zdálo se předivné jeho svaté vtělení a velmi tajemné. Od věků neslýchaná milost tak přehojná, aby Bůh vzal na sebe podobu člověka.</div>
<div class="sloka" id="sloka_3">3. Obrať k nám svou vlídnou tvář, přežádoucí Pane, ať se hříchů odřeknem, v lásce přebýváme. Převznešený Hosti náš, přijď k nám ve svátosti, navštiv duše pokorné z nebeské výsosti.</div>
<div class="sloka" id="sloka_4">4. Jakkoli jsme zhřešili, o milost prosíme, jíž jsme nezasloužili; k tobě se modlíme: Učiň pro své vtělení, všemohoucí Pane, ať s čistotou srdečnou na tebe čekáme.</div>
<div class="sloka" id="sloka_5">5. Čiňme pravé pokání, špatný život změňme, jako věrní sluhové Pána vyčkávejme. Stále stojí u dveří, ustavičně tluče, zda by našel čistý dům u tebe, člověče.</div>
<div class="sloka" id="sloka_6">6. Jak můžem, usilujme, o milost pracujme a Krále nejvyššího vždy v svém srdci mějme. Ó vtělený Ježíši, dej nám zde svou milost a po tomto životě v nebi věčnou radost.</div>
