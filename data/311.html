<div id="nazev">Matka pláče</div>
<div id="info">Tx: J. V. Kamarýt 1829 &mdash; N: vžitý</div>
<div id="refren">Pro bolesti, pro žalosti srdce svého čistého, odpusť nám, jichž nepravosti ten meč vbodly do něho.</div>
<div class="sloka" id="sloka_1">1. Matka pláče, ruce spíná: Ach, můj Bože rozmilý! V žalu vidí svého Syna, jak jej na kříž přibili. V této době plné bolu chce tu býti s Ježíšem, rány jeho nese spolu ve svém srdci mateřském. <span class="refren"></span></div>
<div class="sloka" id="sloka_2">2. Ke kříži teď pozdvihuje oči pláčem zkalené, s mečem v srdci pozoruje nohy, ruce zraněné; ruce, které líbávala, které vždy jen žehnaly, nohy, které vídávala, k ubohým jak spěchaly. <span class="refren"></span></div>
<div class="sloka" id="sloka_3">3. Synáčka, jejž s pečlivostí po Siónu hledala, teď jí navždy s ukrutností Kalvárie odňala. Zde na kříži dokonává její lidská naděje, svou krev její dítě dává do poslední krůpěje. <span class="refren"></span></div>
<div class="sloka" id="sloka_4">4. Potom z dřeva kříže sňali tělo svaté k pohřbení, matce syna na klín dali k poslednímu loučení: Kde je krása těla tvého, kde jas svatých tváří tvých? Kam se božská jiskra děla a zář očí nebeských? <span class="refren"></span></div>
<div class="sloka" id="sloka_5">5. S Marií chcem naříkati nad našimi vinami a s ní chceme k Bohu lkáti: Ach, smiluj se nad námi! Kéž bychom se z hříchu káli a pak s Matkou bolestnou došli v nebi věčné chvály za věrnost a lásku svou. <span class="refren"></span></div>
