<div id="nazev">Ještě než vzpjal se první chrám</div>
<div id="info">Tx: J. Zahradníček 1949 &mdash; N: P. Eben 1967</div>
<div class="sloka" id="sloka_1">1. Ještě než vzpjal se první chrám nad vrchy této země, ještě než pokoj vešel k nám a zvon se ozval temně, ty první zaslechlas horoucí Kristův hlas z úst kněze Metoděje.</div>
<div class="sloka" id="sloka_2">2. Rozkvetlas náhle z hṕohanství v převzácnou prvosenku pravého jara křesťanství, když ještě všude venku úpěla bědná zem v čekání dychtivém na kroky apoštolů.</div>
<div class="sloka" id="sloka_3">3. Jak svítíš slavně zářící na kraji temných bájí, pěstounko, vnuku kněžici a všem, kdo uznávají v něm pána statků svých, v úzkostech časů zlých veliká pomocnice.</div>
<div class="sloka" id="sloka_4">4. Ty matko kněží vznešená, ty víry šiřitelko, co trpí kde, lék v tobě má, nešťastných těšitelko, soucitné srdce Čech, jež hledáš v bědných všech tvář zmučeného Krista.</div>
<div class="sloka" id="sloka_5">5. Dobroto dávná, štípená na jabloň vzácných plodů, větvemi svými skloněná nad úděl svého rodu, ochraň nás, ať tvůj kraj rozkvétá v zemský ráj, v spanilost Václavovu.</div>
<div class="sloka" id="sloka_6">6. V mírnosti své vždy nad jiné nejstatečnější žena, bez kapky krve jediné oběti zadušená, by zhynul s tebou hlas, jejž všude šířilas pro spásu lidu svého.</div>
<div class="sloka" id="sloka_7">7. S námi buď, svatá Ludmilo, přimluvo naše jistá, všech srdcí věrných posilo, zvěstovatelko Krista! Tvůj život i tvůj skon kéž znějí nám jak zvon chval Božích každodenně.</div>
