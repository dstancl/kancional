<div id="nazev">Sióne, chval Spasitele</div>
<div id="info">T: sekvence Lauda Sion, složil sv. Tomáš Aq. (+1274) &mdash; N: 17. stol.<br />Družinský zpěvníček 1917<br />sborník Vyšehradské kapituly z pol. 15. stol. a KSJ 1863</div>
<div class="sloka" id="sloka_1">1. Sióne, chval Spasitele, Pastýře a Učitele, chvalozpěvy jemu pěj. Jak jen můžeš, chval ho stále, vše je málo k jeho chvále, celou duší se mu vzdej.</div>
<div class="sloka" id="sloka_2">2. Zcela zvláštní předmět chvály, živý chléb, zdroj žití stálý oslavujme s radostí. Jím u společného stolu družinu svých apoštolů Ježíš prvně pohostil.</div>
<div class="sloka" id="sloka_3">3. Naplno ať zazní chvála, aby duše zajásala, radostná a nadšená. Svátek svátosti se koná na památku dne, kdy ona byla ustanovena.</div>
<div class="sloka" id="sloka_4">4. V ní Král nový získal vládu, obětí Nového řádu ukončen je Starý věk. Staré zašlo, nové vzkvetlo, Pravda vydala své světlo, noc se dala na útěk.</div>
<div class="sloka" id="sloka_5">5. Co sám Kristus tehdy konal, to nám činit přikazoval ke své věčné paměti. V tom jej církev následuje, chléb a víno proměňuje v spasitelné oběti.</div>
<div class="sloka" id="sloka_6">6. Křesťanům se věřit dává, chléb že se tu tělem stává, víno v krev se promění. Co se mysli, oku skrývá, to poznává víra živá jako Boží zjevení.</div>
<div class="sloka" id="sloka_7">7. Pod různými způsobami sám Bůh živý je tu s námi v chleba, vína způsobě. Pokrm těla, nápoj krve, Kristus je však celý v prvé, celý v druhé podobě.</div>
<div class="sloka" id="sloka_8">8. Přijímáš-li, zůstal celý, neláme se, nerozdělí, celý se vždy požívá. Tisíce ho přijímají, všichni celého však mají, aniž z celku ubývá.</div>
<div class="sloka" id="sloka_9">9. Dobří, zlí ho požívají, nestejný však úděl mají: život nebo prokletí. Zlým je k smrti, dobrým k žití; jedny hubí, druhé sytí téhož chleba přijetí.</div>
<div class="sloka" id="sloka_10">10. Svátostný chléb když se láme, v každé části požíváme tělo Páně v celosti. Podstata je nezměněná, dále trvá nedotčená moc a síla svátosti.</div>
<div class="sloka" id="sloka_11">11. Chléb andělský přetajemně stal se chlebem dětí země, které zdvihá k božské cti. Předobrazen v Izákovi, zpodoben pak v beránkovi, v maně, dané na poušti.</div>
<div class="sloka" id="sloka_12">12. Pastýři náš, Chlebe živý, Ježíši, buď milostivý, dej nám spatřit rajský jas. Bože mocný, převeliký, dědici a společníky svatých v nebi učiň nás.</div>

