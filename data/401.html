<div id="nazev">Aleluja! Živ buď nad smrtí slavný vítěz</div>
<div id="info">Tx: Fryčaj 1830 &mdash; N~: K. Nanke 1830</div>
<div id="refren">Aleluja, aleluja, aleluja!</div>
<div class="sloka" id="sloka_1">1. Aleluja! Živ buď nad smrtí slavný vítěz, jenž z hrobu svého právě vstal, Pán Ježíš, bludných ovcí přítel, jenž za ně život v oběť dal. [: Zněj jasně z věků do věků čest, chvála Bohu&dash;člověku! :] <span class="refren"></span></div>
<div class="sloka" id="sloka_2">2. Aleluja! Vstal z mrtvých Kristus oslavený, tma pekel před ním utíká, z ran, jež jsou divem zaceleny, vítězná záře proniká. [: Buď sláva Bohu na nebi, mír lidu jeho na zemi. :] <span class="refren"></span></div>
<div class="sloka" id="sloka_3">3. Aleluja! Dnes vtiskl pečeť na svá slova, div divů slavně dokonal. Kdo důvěru v něj v srdci chová a lásku svou mu věnoval, [: ten radostnou má jistotu, že v pravdě s ním jde k životu. :] <span class="refren"></span></div>
<div class="sloka" id="sloka_4">4. Aleluja! Vstal Kristus! Vše, co jsme, co máme, chcem s láskou jenom jemu dát, všech skutků zlých se odříkáme, s ním chceme žít a umírat. [: On život je a vzkříšení, své věrné nebem odmění. :] <span class="refren"></span></div>
<div class="sloka" id="sloka_5">5. Aleluja! Vstal Kristus Ježíš, naše spása, nad časnou smrtí věčný král. Kdo v něho věří, v duši jásá, že chlebem života se stal. [: Nám chystá v nebi příbytek a nový, šťastný, svatý věk. :] <span class="refren"></span></div>
<div class="sloka" id="sloka_6">6. Aleluja! Vstal Kristus! Pastýř svého stáda dal život v oběť za svůj lid. V své lásce si vždy znovu žádá Beránkem obětním nám být. [: Jen v jeho svatém pokoji se každá rána zahojí. :] <span class="refren"></span></div>
<div class="sloka" id="sloka_7">7. Aleluja! Co zasel kdo, to bude žíti: Kdo ctnost a dobro miloval, se krásou věčnou bude skvíti v svém Pánu, který z mrtvých vstal; [: navěky v domov líbezný jej uvede král vítězný. :] <span class="refren"></span></div>
<div class="sloka" id="sloka_8">8. Aleluja! Tak slavně aleluja pějme po všechny časy jako dnes. Čest, dík a chválu Kristu vzdejme, jenž předešel nás do nebes. [: A tam u Otce na trůnu nám chystá slávy korunu. :] <span class="refren"></span></div>

