<div id="nazev">Dělníku Boží</div>
<div id="info">T: V. Renč 1967 na námět J. Filipa &mdash; N: P. Eben 1967</div>
<div class="sloka" id="sloka_1"><div class="kdy">Vstup</div>1. Dělníku Boží z královské krve, tys k dílu spásy byl povolán, když svého Syna a Pannu matku, svůj dvojí poklad, svěřil ti Pán. Nad jesličkami v betlémské noci co Boží stráž jsi s anděly bděl; námahy denní lidského díla s tebou poznával náš Spasitel.</div>
<div class="sloka" id="sloka_2"><div class="kdy">Před evangeliem</div>2. Dělníku Boží, tesaři věrný, tys Pánu světa zbudoval krov a v domku chudém slyšels ty první posvátnou hudbu Kristových slov. Měla zvuk lidský a modrost Boží a tys jí duši otvíral rád. Nauč nás také, pěstoune tichý, pravdám posvátným své srdce vzdát.</div>
<div class="sloka" id="sloka_3"><div class="kdy">Obětní průvod</div>3. Dělníku Boží, pro Dítě s matkou denní chléb chystáš lopotou svou, nečekáš za ni odměny jiné, než úsměv díků v tváři těch dvou. Ve službě věrné, ve službě stálé Bohu tak dáváš všechno, co máš; podej i za nás na oltář svatý trpký i sladký každý den náš.</div>
<div class="sloka" id="sloka_4"><div class="kdy">Obětní průvod</div>4. Dělníku Boží, tvým celým domem den za dnem stále vál Boží dech; přesto jsi spěchal s rodinou svatou do chrámu Páně v svátečních dnech. Kázal tak zákon, toužila duše po slavném Božím shromáždění, k němuž se snáší z pahorků věčných Hospodin, Bůh všech pokolení.</div>
<div class="sloka" id="sloka_5"><div class="kdy">Přijímání</div>5. Dělníku Boží, Syna jsi hledal na pouti v slavný Jeruzalém. Našels ho v chrámě, jak slovem vroucím Otcovu slávu zjevuje všem. Pomoz nám najít vtělené Slvo a věřit z hloubi upřímnosti, že na nás čeká s toužebnou láskou sám živý Kristus ve svátosti.</div>
<div class="sloka" id="sloka_6"><div class="kdy">Přijímání</div>6. Pěstoune Kristův, přítei Boží, u stolu tvého jídal Bůh sám; ty nás veď nyní k hostině svaté, v níž tělo své on podává nám. Ať spojen s námi, se svojí církví, kterou dal tobě do ochrany, svůj život vlévá haluzím suchým, On, viný keř, nám zvěstovaný.</div>
<div class="sloka" id="sloka_7"><div class="kdy">Závěr</div>7. Dělníku Boží, po díle dobrém tělo i duši Bohu jsi dal; v hodince smrti, tiché a zralé, sám Boží Syn ti u lože stál. Pros nyní za nás v království věčném, na němž ti Pán dal královský díl, aby i v naší hodině smrti Kristus, Pán míru, přítomen byl.</div>
