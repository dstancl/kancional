<div id="nazev">Křížová cesta IV.</div>
<div id="info">T: V. Renč 1969 &mdash; N: I. Hurník 1969</div>
<div class="sloka" id="sloka_1">1. První zastavení věrně připomíná, co vše způsobila naše těžká vina. Člověk Boha soudí, Bůh to tiše snáší, z hloubi srdce platí cenu spásy naší.</div>
<div class="sloka" id="sloka_2">2. Za hřích, jehož já jsem neuměl se zříci, na smrt Pána vydal vladař nevěřící. Nestačilo ani kruté zbičování, pod břemenem kříže Kristus Pán se sklání.</div>
<div class="sloka" id="sloka_3">3. Neunese tíhu kříže potupného, protože lpí na něm hříchy světa všeho. Na kolena klesá za všechny, kdo hřeší, za ně znovu vstává k pouti stále těžší.</div>
<div class="sloka" id="sloka_4">4. Ach, kdo změří bolest matky, která vidí syna zmučeného tupou zlobou lidí! Je to i mé záští, rouhání a pýcha, pro něž matka svatá nad svým synem vzdychá.</div>
<div class="sloka" id="sloka_5">5. I když sám se katům Kristus neprotiví, mají strach, že kříž svůj nedosene živý. Šimona z Cyreny rázně přinutili Pánu dopomoci k tajemnému cíli.</div>
<div class="sloka" id="sloka_6">6. Jiná duše vroucí, nikým nevolaná, stírá krev a špínu z tváře Krista Pána. Kéž jak Veronice v bílou roušku kdysi, navždy nám Pán vtiskne do srdce své rysy.</div>
<div class="sloka" id="sloka_7">7. Opuštěný pastýř nevěrného stáda v samé městské bráně znovu těžce padá, za krutost a křivdy, za zrady a zlobu i za tajné hříchy obílených hrobů.</div>
<div class="sloka" id="sloka_8">8. Nářek žen ho zdvihá z trýznivého pádu, Pastýř naposledy mluví k svému stádu: Šetřte svoje slzy pro své vlastní viny, plačte nad svým městem a nad svými syny.</div>
<div class="sloka" id="sloka_9">9. Cestu kamenitou Pán svou krví světí; až pod samou horou stihne ho pád třetí. Jenom láska Boží, jež nám zhynout nedá, i při tomto pádu Krista opět zvedá.</div>
<div class="sloka" id="sloka_10">10. O vše oloupený hříšníky a katy, ztrácí Pán i chudé, zkrvavené šaty. Neskryje nás oděv prostý ani drahý: jak se nahý zrodil, zemře člověk nahý.</div>
<div class="sloka" id="sloka_11">11. Na kmen sukovitý, oltář lásky Boží, klade se Král světů se svým věncem z hloží. Jeho údy svaté, proniknuté hřeby, jsou most nad propastí, jenž nás vede k nebi.</div>
<div class="sloka" id="sloka_12">12. Ale dřív, než ten most šťastně překročíme, pro náš věčný život Pán smrt časnou přijme; když tvé první Ano, Matko, svatá Panno, dozní v těžký povzdech: Již je dokonáno.</div>
<div class="sloka" id="sloka_13">13. Vše je dokonáno, matka nese břímě: mrtvé tělo syna chová na svém klíně. Všechny hříchy světa, všechnu jeho spásu chová na kolenou do skonání časů.</div>
<div class="sloka" id="sloka_14">14. Ti, kdo za života při svém Pánu stáli, mrtvé tělo nesou do kalvarské skály. Za tu službu lásky, co mu prokázali, brzy je oslaví Kristus zmrtvýchvstalý.</div>

