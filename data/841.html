<div id="nazev">Kolik svatých zdobí nebe</div>
<div id="info">T: J. Hrdlička 1986 &mdash; N: Zd. Pololáník 1986</div>
<div class="sloka" id="sloka_1"><div class="kdy">Vstup</div>1. Kolik svatých zdobí nebe, tolik přátel jde nám vstříc, velkých, malých bezejmenných přímluvců a prosebnic. Všechny k jedinému cíli táhne z kříže Boží Syn, abychom jej ztělesnili každý podle vlastních sil.</div>
<div class="sloka" id="sloka_2"><div class="kdy">Před evangeliem</div>2. V mnohých duších zrno slova padlo v půdu úrodnou, dozrálo do květů, plodů v sklizeň mnohonásobnou. Kéž tvé slovo zde a nyní Boží setbou stane se, ať náš úhor v pole změní k slávě tvé, nám ke spáse.</div>
<div class="sloka" id="sloka_3"><div class="kdy">Obětní průvod</div>3. Ze všech věků, ze všech zemí veliký je zástup těch, kteří, Kristem uchváceni, jeho láskou vzňali svět. Slabí jsme a plní viny, ty nás, Pane, pozvedni, z kamenů si probuď syny, živé dary obětní.</div>
<div class="sloka" id="sloka_4"><div class="kdy">Přijímání</div>4. Jako strom u vodních proudů vkořeněný v živnou zem, šťastný, požehnaný člověk věrný Pánu v srdci svém. Z vláhy dobra, lásky, pravdy, které v tobě přijímá, rostli světci, sloupy víry: dej ať stejný úděl mám.</div>
<div class="sloka" id="sloka_5"><div class="kdy">Přijímání</div>5. V tomto chlebě život Boží lidskou slabost přemáhá, v něm je síla vyznavačů, mučedníků odvaha. Dávej nám ten chléb, náš Pane, nasyť zástup hladových, na přímluvu všech svých svatých rozmnož počet svědků svých.</div>
<div class="sloka" id="sloka_6"><div class="kdy">Závěr</div>6. Mohli jiní, mohly jiné, na každého čeká Pán; stopy svatých září světem, také já jsem povolán. Ten, kdo hoří, zapaluje, svítí, hřeje, mění svět. Pro tebe a tebou, Kriste, dej i nám se rozhořet.</div>
