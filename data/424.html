<div id="nazev">Sestup na nás, Duchu Svatý</div>
<div id="info">T~: Vl. Šťastný (+1910) &mdash; N: J. Bádal (+1925)</div>
<div class="sloka" id="sloka_1"><div class="kdy">Vstup</div>1. Sestup na nás, Duchu Svatý, s darem všech svých milostí, ať tvé lásky žár bohatý stráví naše slabosti. Moudrost tvá svět řídí celý, Duchu Svatý, Těšiteli; moudrosti nám uděl dar, dej všem našim pracím zdar.</div>
<div class="sloka" id="sloka_2"><div class="kdy">Vstup</div>2. Tys posvětil ohněm, Pane, národů všech jazyky; dej ať ve všech srdcích plane zákon lásky veliký. Vírou, pravdy Učiteli, osvěť rozum zatemnělý, bychom cíl svůj poznali, vůli tvou vždy konali.</div>
<div class="sloka" id="sloka_3"><div class="kdy">Před evangeliem</div>3. Tys nás, Bože všemohoucí, stvořil, spasil, posvětil, k naší spáse nehynoucí církev svatou založil. Duchu, Kristem přislíbený, dar své rady drahocenný v církvi své nám uděluj, ať jsme věrný národ tvůj.</div>
<div class="sloka" id="sloka_4"><div class="kdy">Obětní průvod</div>4. Chléb a víno za dar milý přinášíme k oběti; na pokrm jej božské síly slovo Páně posvětí. Duchu Svatý, spásy zdroji, síly dar nám uděl v boji; proti zlému lákání pomoc tvá nás ubrání.</div>
<div class="sloka" id="sloka_5"><div class="kdy">Obětní průvod</div>5. Píseň slávy s cherubíny nech nás, Pane zazpívat. Uč nás, této země syny, srdcem v nebi přebývat. Ať umíme správně žíti, Duchu Svatý, rač nám vlíti do srdcí dar umění ke věčnému spasení.</div>
<div class="sloka" id="sloka_6"><div class="kdy">Přijímání</div>6. Chleba, vína ve způsobě mezi námi přebýváš, s andělskými sbory tobě klaníme se, Pane náš. Duchu Svatý, dárce ctnosti, darem pravé pobožnosti rač nám duši oblažit, s Kristem dej nám věčně žít.</div>
<div class="sloka" id="sloka_7"><div class="kdy">Přijímání</div>7. Dej nám, Pane, srdce čisté, jež dost bázně Boží má, když tě, milý Jezu Kriste, ve svátosti přijímá. Ať v té bázni darované důvěřovat nepřestane, že doplníš a dáš sám to, co v lásce schází nám.</div>
<div class="sloka" id="sloka_8"><div class="kdy">Závěr</div>8. Uděl svoje požehnání, Hospodine, dítkám svým; duha míru ať se sklání stále nad tvým dědictvím. Duchu Svatý, Světiteli, posvěť sobě národ celý, dary své nám v duši vlej, v milosti nás zachovej!</div>

