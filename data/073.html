<div id="nazev">Křížová cesta III.</div>
<div id="info">Tx: KSJ 1863 &mdash; N: J. Hlucháň 1935</div>
<div class="sloka" id="sloka_1"><div class="kdy">Úvod</div>Rozjímej, křesťane, o smrti Kristově, v lásce jej provázej na cestě křížové! Pán tvůj a Bůh, Beránek nevinný, na smrt jde za tebe, Boží Syn jediný.</div>
<div class="sloka" id="sloka_2"><div class="kdy">Úvodní modlitba</div>Chceme tě, Pane, doprovázet na tvé bolestné cestě od domu Pilátova až k hrobu. Otevři naše srdce, abychom v rozjímání pochopili, že tys nesl tíži našich hříchů a skrze svou smrt vykoupil svět. Nauč nás, abychom tě následovali zde na světě a jednou s tebou žili na věky věků.</div>
<div class="sloka" id="sloka_3"><div class="kdy">1. Ježíš souzen</div>Kristus Pán v zahradě vydal se v ruce zlých, na smrt byl odsouzen od soudců nepravých. Kaifášův soud i Pilát potvrdil, Pán se mu podvolil, aby hřích světa smyl.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Třicet let žil mezi lidmi nepoznán. Krátký čas vystupoval jako hlasatel Boží. Znali jej učení i prostí, mocní i ubozí, hříšníci i ti, kteří se pokládali za dokonalé. Vždycky mezi lidmi, a přece jiný než ostatní. Ustavičně se s nimi střetával, byl pozorován a souzen. Nyní se s nimi střetává naposled před Pilátem. Před očima všech. Za jejich souhlasu je odsouzen.</li>
	<li>Vyvolil jsi nás, Pane, abyhom ti vydávali svědectví. Žijeme na světě mezi ostatními lidmi: v práci, zábavě, při odpočinku. Nemůžeme se vyhnout střetávání se světem. Dej nám sílu a pokoru, abychom byli podobní tobě, i když jsme souzení.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_4"><div class="kdy">2. Ježíš přijímá kříž</div>Kříž je už připraven, Král slávy chce jej nést, by na něm zahladil svou krví věčný trest. Ježíš, náš Pán, v pokoře klade již na svoje ramena bolestnou kříže tíž.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Před Pilátem stojí Syn Boží, který se proto narodil a proto přišel na svět, aby vydal svědectví pravdě. Pilát jej posměšně odbude: Co je pravda? Kolikrát řekl v tomto soudním procesu: Žádé viny na něm nenalézám! A přece jej vydal na smrt kříže.</li>
	<li>Jak je to pohodlné, nehledat pravdu, jak je to lehké, nevidět nespravedlnost, když se nás to netýká! Pane, ty jsi nesl kříž pro pravdu a spravedlnost. Dej nám sílu vždycky stát v pravdě a hledat spravedlnost.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_5"><div class="kdy">3. Ježíš padá pod křížem poprvé</div>Zemdlen a vysílen, do krve zbičován, ponížen, potupen na horu kráčí Pán. Přetěžký kříž Pán tichý věrně nes, až pod tím břemenem poprvé k zemi kles.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Je vysílený nočním bděním, ranami, chvěje se horečkou. Tak vykročil na svou cestu k smrti. V úzké ulici s hrbolatou dlažbou se potácí s křížem uprostřed davů. Klopýtne a padá. Ale vzchopí se, aby pokračoval v cestě.</li>
	<li>Vyvolil jsi nás, Pane, abychom nesli tvé jméno ve světě. Nikdy jsi nám nesliboval pohodlnou a snadnou cestu. Dej, abychom nesli toto vyvolení ve víře a naději a pochopili, že jenom v lásce bude tvé břímě lehké a tvé jho sladké.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_6"><div class="kdy">4. Ježíš se potkává se svou matkou</div>Z prachu Pán povstává, dál s křížem klopýtá, matka jej potkává slzami zalitá: Hle, její syn, hle, dítě jediné jde na smrt potupnou v přetěžké hodině.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Třicet let žila matka v jeho blízkosti. Když odešel z Nazareta, aby plnil poslání Otcovo, sledovala každý jeho krok. Od samého začátku cítila, že nemůže proniknout tajemství života svého syna, Boha a člověka. A přece je s ním i v této chvíli jeho oběti, aby přinesla útěchu svému a Božímu Synu.</li>
	<li>Putujeme životem, obtížení svou slabostí a obklopení lhostejným nebo i nepřátelským světem, který se zavírá poselství Božímu. A přece nejsme sami. Maria, matko naše, dej nám pociťovat vždycky útěchu své přítomnosti.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_7"><div class="kdy">5. Šimon pomáhá nést kříž</div>Když Pán byl vyčerpán, smrtelně znavený, přivedli člověka, Šimona z Cyreny, aby vzal kříž na svoje rameno a Pánu pomohl nést těžké břemeno.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Blíží se poledne. Slunce rozpaluje vzduch i kameny v ulici naplněné zástupem lidí. Jak je ten kříž těžký! Do tohoto shluku se dostane muž; vrací se domů z pole zpocený, zaprášený a unavený. Šimon se vzpírá, nechce se mu pomáhat. Vojáci ho přinutí. I za tuto neochotnou pomoc bude jméno Šimona z Cyreny vzpomínáno do konce časů.</li>
	<li>Dej, Pane, abychom viděli všechno dobro, které je kolem nás. Mnohdy je nevidí ani ti, kteří je konají. Jsou bezděčnými a nevědomými dělníky na stavbě tvého království.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_8"><div class="kdy">6. Veronika podává Ježíšovi roušku</div>Krev s potem smíšená řine se bohatě po čele Kristově, po tváři přesvaté. Tu jedna z žen roušku mu podává, do ní se otiskne tvář Páně krvavá.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Tradice vypráví o dobrém skutku Veroniky. Křesťanská zbožnost nemůže zapomenout na tento skutek soucitu a lásky uprostřed bezcitnosti křížové cesty.</li>
	<li>Tvé království, Pane, není z tohoto světa, a přece je na tomto světě. Nedej, abychom se ponořovali do neskutečných snů, ale dej, abychom pochopili, že tady, mezi obyčejnými lidmi, máme každodenně vydávat svědectí o své lásce.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_9"><div class="kdy">7. Ježíš padá pod křížem podruhé</div>Ach, jak je daleký křížové cesty cíl pro tělo zmučené, v němž není více sil. Podruhé Pán do prachu poklesá, bolestí chvějí se země i nebesa.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Ježíš se potácí dál. Přichází na něj nová vlna slabosti, zhroutí se.</li>
	<li>Jsme v zajetí lidské slabosti. Přicházejí na nás chvíle ochablosti a malomyslnosti. Nedej, Pane, abychom se jim poddávali.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_10"><div class="kdy">8. Jeruzalémské ženy pláčou nad křížem</div>Ženy, jež za Kristem z města se vydaly, patříce na něho, žalostně plakaly. Volá k nim Pán: Neplačte nade mnou, raději zaplačte nad syny, nad sebou!<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Skupina žen hlasitě lituje trpícího odsouzence a pláče nad ním. Ale sotva přejde průvod, vrátí se k svým malicherným zájmům a nestarají se dál o jeho osud.</li>
	<li>Dal jsi nám, Pane, veliké povolání: Máme na tomto světě a v tomto čase rozsévat semeno tvého království. Dej, abychom zůstali věrní tomuto povolání, nezůstali jenom na povrchu a nedostali se do zajetí prostřednosti.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_11"><div class="kdy">9. Ježíš padá pod křížem potřetí</div>Až k smrti utýrán, přichází k hoře blíž, tam, kde ho čekají muky a hořký kříž. Na pouti své k přesvaté oběti zmučený Spasitel padá už potřetí.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Ježíš padá potřetí. Jeho síly jsou vyčerpány. Leží na zemi a těžce oddychuje.</li>
	<li>Přicházejí okamžiky, kdy na nás jako těžký balvan dopadne pocit neúspěchu, marnosti, vlastní zbytečnosti. Nedej, Pane, abychom uvázli v takových temných chvílích. Víme, že všechno je v tvých rukách a nebudeš nás vážit podle našich úspěchů nebo neúspěchů, ale podle věrnosti a lásky, s níž jsme šli za tebou.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_12"><div class="kdy">10. Ježíš svlečen ze šatů</div>Na hoře Golgotě roucho mu odňali, bez citu, bez úcty v posměch ho vydali. Náš svatý Pán na smrt již připraven, hrubému zástupu na odiv postaven.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Syna Božího vyvedli za město jako zločince. Strhávají z něho šaty, obnovují všechny rány, ze kterých znovu teče krev. A tak tu stojí, vystaven posměchu bezcitného davu.</li>
	<li>Chtěl jsi, Pane, aby tě svět poznával prostřednictvím lidí, skrze nás. Máme zvěstovat tvou pravdu, tvou lásku a přinášet světu tvůj pokoj. Děláme to? Nejsme ti spíše k hanbě?</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_13"><div class="kdy">11. Ježíš ukřižován</div>Přetěžká chvíle již Ježíši nastává, ruce i nohy své k mučení podává. Ozvěny ran nesou se oblohou, jak hřeby vrážejí do rukou, do nohou.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Vykopali jámu a vztyčili kříž. Jako když se sází strom. Netušili, že zasazují strom života.</li>
	<li>Před lidmi jsi, Pane, prohrál: byl jsi odmítnut, odsouzen a zabit. A přece jsi zvítězil. Nedopusť, abychom vždycky chtěli před lidmi jen vítězit a mít úspěch.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_14"><div class="kdy">12. Ježíš na kříži umírá</div>Na kříži v bolu pní do třetí hodiny, modlí se za všechny z golgotské výšiny. Do rukou tvých poroučím duši svou, zvolá a dokončí pouť svoji pozemskou.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Nikdo nikdy nepronikne, co se dělo v duši toho, který byl Bohem a člověkem, když přišel poslední okamžik a Ježíš zvolal: Bože můj, Bože můj, proč jsi mě opustil!</li>
	<li>Chtěljsi, Pane, prožít lidský úděl až do dna. V smrtelném zápasu jsi svolil, abys byl podroben nejstrašnější osamocenosti. Nedej, abychom propadli temnotám zoufalství. Podepři nás svou útěchou ve chvílích opuštěnosti.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_15"><div class="kdy">13. Ježíš sňat z kříže</div>Pro náš hřích katané to tělo zmučili a matce na klín je přátelé složili. Množství těch ran Maria sčítala, slzami omyla, vroucně je líbala.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>V tichém podvečeru snímají přátelé Ježíšovi jeho mrtvé tělo z kříže a kladou je na klín jeho matce. Ta tiše a v odevzdání hledí na probodené srdce, na zbičované a rozedrané tělo.</li>
	<li>Kéž se, Pane, vždycky vracíme k této pravdě: Jenom z tebe, z tvých ran, z tvé oběti vychází spása pro nás a pro celý svět.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_16"><div class="kdy">14. Ježíš položen do hrobu</div>Mrtvého Ježíše k pohřbu připravili a plátny čistými uctivě ovili. Ve skalní hrob jej s pláčem pohřbili a přístup ke hrobu kamenem zakryli.<ul class="kc">
	<li class="K">Klaníme se ti, Pane Ježíši Kriste, a děkujeme ti,</li>
	<li class="L">neboť svým křížem jsi vykoupil svět.</li>
	<li>Mrtvé tělo uctivě položili do hrobu a vstup zavalili kamenem. Přišli mocní tohoto světa, postavili k hrobu stráže a dali na kámen své pečetě. Spokojeně odešli. Tím pro ně skončil případ Ježíš Nazaretský.</li>
	<li>Všichni jsme pod pečetí smrti. Také podoba světa a věcí, jak je vidíme, jednou pomine. Jenom ty, Pane, první ze všech a jeden z nás, jsi vstal z hrobu a vešel do věčné skutečnosti. Naplň nás vírou, ať dovedeme vydávat svědectví, že přijdeš a že tvé království slávy a pokoje bude bez konce. Amen.</li>
	<li class="K">Smiluj se nad námi, Ježíši.</li>
	<li class="L">Smiluj se nad námi.</li></ul></div>
<div class="sloka" id="sloka_17"><div class="kdy">Závěr písně</div>Díky ti vzdáváme, Pane náš nejdražší, za dary, které nám láska tvá přináší. Život a ráj, který už ztracen byl, svou smrtí na kříži lidem jsi navrátil.</div>
<div class="sloka" id="sloka_18"><div class="kdy">Závěr písně</div>Ježíši v svátosti, my v tebe věříme, s úctou a vděčností tobě se koříme. Pro svatý kříž, pro smrt a bolest svou smiluj se, Ježíši, nad duší kajícnou.</div>
<div class="sloka" id="sloka_19"><div class="kdy">Závěrečná modlitba</div>Doprovázeli jsme tě, Pane, na tvé křížové cestě a dospěli jsme s tebou až k hrobu. Víme, že jsi z hrobu vstal a vešel do své slávy. Posilni naši víru a naději, abychom očekávali tvůj příchod a jednou v lásce měli účast na tvém království, které trvá na věky věků. Amen.</div>
