<div id="nazev">Základ církve pevná skála</div>
<div id="info">T~: Zpěvy duchovní 1833 &mdash; N: KSJ 1863</div>
<div class="sloka" id="sloka_1"><div class="kdy">Vstup</div>1. Základ církve pevná skála do vln světa vsazená, stojí tak, jak věky stála, mocí Boží chráněná. Zakladatel její vstává, vítěz kráčí z hrobu bran, všemu světu důkaz dává, [: že je světů věčný Pán. :]</div>
<div class="sloka" id="sloka_2"><div class="kdy">Vstup</div>2. Pějte, sbory, aleluja, ve všech nebes výšinách, pějte, lidé, aleluja, po všech světa končinách. Přemožen je lidstva škůdce, původ všeho rozbroje, z hrobu k nám již spěje vůdce, [: nese blaho pokoje. :]</div>
<div class="sloka" id="sloka_3"><div class="kdy">Před evangeliem</div>3. Kriste, jenž jsi roven Otci, roven Duchu Svatému, silou víry ku pomoci přispěj duchu lidskému. Buď nám světlem v každou dobu, naplň srdce milostí, bychom jednou vyšli z hrobu [: v sídla věčných radostí. :]</div>
<div class="sloka" id="sloka_4"><div class="kdy">Obětní průvod</div>4. Přijmi z rukou lidu svého dary k svaté oběti, kněz je mocí slova tvého k spáse naší posvětí. Pro nás v těžkých mukách kříže zemřel jsi a z hrobu vstal, zbav nás hříchů našich tíže, [: tresty věčné od nás vzdal! :]</div>
<div class="sloka" id="sloka_5"><div class="kdy">Obětní průvod</div>5. Dej, ať v srdcích láska vzrůstá k tobě, lidstva příteli, ať jsou hodná naše ústa zpívat spolu s anděly, Svatý jsi ty, nebes Pane, svatý, Kriste vítězný, obloha tvou slávou plane [: i květ hájů líbezný. :]</div>
<div class="sloka" id="sloka_6"><div class="kdy">Přijímání</div>6. Pán přichází, který z hrobu vyšel v slávě přeskvoucí. Rozpukly se v onu dobu skály divem žasnoucí. Nuže, srdce, zachvějte se v bázně svatém úžasu. Otevřte se, Pán vám nese pomoc, sílu k zápasu. Aleluja, aleluja.</div>
<div class="sloka" id="sloka_7"><div class="kdy">Přijímání</div>7. Hostinu nám chystáš, Pane, manu nebes tajemnou, po níž touží nebešťané, uchvácení láskou tvou. Hodnými nás učiň, Kriste, přijmout svaté tělo tvé; rukojmí nám bude jisté, že nás přijmeš v stánky své. Aleluja, aleluja.</div>
<div class="sloka" id="sloka_8"><div class="kdy">Závěr</div>8. Přijdeš jednou s velkou mocí, v slávě, v kruhu andělů, v život vzkřísíš z hrobu noci zástupy svých ctitelů. Budiž strážcem našich kroků, cestou k nebesům veď nás a pak všechny k svému boku přiviň s láskou v onen čas. Aleluja, aleluja.</div>

