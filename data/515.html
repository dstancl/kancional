<div id="nazev">Jako dítky k Otci svému</div>
<div id="info">Tx: J. Drbohlav 1855 &mdash; N: KSJ 1863 (~ Holain 1883)</div>
<div class="sloka" id="sloka_1"><div class="kdy">Vstup</div>1. Jako dítky k Otci svému obracíme s důvěrou k tobě, Bohu všemocnému, srdce své i mysl svou. Vyslyš, Otče, naše lkání na svém trůně v nebesích, neodmítej slitování, odpusť lidu svému hřích.</div>
<div class="sloka" id="sloka_2"><div class="kdy">Vstup</div>2. Stvořiteli, Bohu Otci, ať zní zvučný chvalozpěv; čest buď Synu stejné moci, který za nás dal svou krev. Též i Duchu, který hoří ohnivými jazyky, život lidských duší tvoří, tajemný a veliký.</div>
<div class="sloka" id="sloka_3"><div class="kdy">Před evangeliem</div>3. Pověz, jak ctít, Bože, tebe za tvou velkou dobrotu, žes nám seslal vůdce z nebe k blaženému životu. Jeho slova jasně svítí, svět však tmou je zakrytý. Za tím světlem chceme jíti tam, kde odměnou jsi ty.</div>
<div class="sloka" id="sloka_4"><div class="kdy">Obětní průvod</div>4. Otče, nesem dary tobě, jak nám přikázal tvůj Syn, který křísil mrtvé v hrobě a nás hříšné zbavil vin. V těchto darech má se skrýti jeho tělo, jeho krev. Rač je od nás vlídně vzíti a nám lásku svoji zjev.</div>
<div class="sloka" id="sloka_5"><div class="kdy">Přijímání</div>5. K tobě půjdem, Lásko věčná, v těžkych zkouškách vezdejších, milost tvoje nekonečná chraň a sil nás v dobách zlých. Dopřej nám, ó vzácný hosti, jenž zde skrýváš božství zář, bychom jednou na věčnosti viděli tě tváří v tvář.</div>
<div class="sloka" id="sloka_6"><div class="kdy">Přijímání</div>6. K stolu Páně jíti mohu, jaký je to dar a div! S kajícností chystám Bohu stánek, aby v něm byl živ. Láska, naděje a víra, jež Bůh do mě vdechl sám, kéž v mám srdci neumírá, když si z něho stvořil chrám.</div>
<div class="sloka" id="sloka_7"><div class="kdy">Závěr</div>7. Oběť tvá je dokonána, Kriste, Králi nejvyšší; kde tvá smrt je zvěstována, tam ať svět ji uslyší. My, kdo její cenu známe, buďme hlasem v mlčení. Až své dílo vykonáme, kéž jsme s tebou spojeni.</div>

